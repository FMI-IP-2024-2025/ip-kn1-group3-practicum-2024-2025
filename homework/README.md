# Домашно по Увод в програмирането, 23.12.2024г.

Крайният срок за предаване на домашното е 06.01.2025г., 23:59ч. в Moodle. Закъснения няма да се толерират.

# Conway's Game of Life

Целта на домашното е да напишете програма на C++, която да симулира [Conway's Game of Life](https://en.wikipedia.org/wiki/Conway%27s_Game_of_Life). 

Накратко, *Conway's Game of Life* е клетъчен автомат, състоящ се от двумерна дъска, всяка клетка върху която може да бъде или жива, или мъртва. На всеки изминал момент от играта умират или се раждат нови клетки на база следните правила:

- ако дадена клетка е жива и има по-малко от две живи съседни клетки, тя умира от самота;

- ако дадена клетка е жива и има повече от три съседни живи клетки, тя умира от пренаселеност;

- ако дадена клетка е жива и има две или три съседни живи клетки, тя остава жива и в следващото поколение;

- ако дадена клетка е мъртва и има точно три съседни живи клетки, тя се превръща в жива.

Всеки такъв момент ще наричаме итерация в играта.

Съседните клетки на всяка една клетка са най-много 8 на брой - това са клетките нагоре, надолу, наляво, надясно и диагонално от самата клетка.

## Изискванията спрямо функционалности са следните:

- програмата може да бъде изцяло конзолна, т.е. няма нужда отделно да правите и графичен потребителски интерфейс (въпреки че можете, ако желаете, това би могло да ви донесе бонус точки);

- да може потребителят да въвежда размерите на игралното поле (числа между 10 и 30);

- в началото на всяка игра автоматично да се генерират произволен брой живи клетки на произволни места;

- освен това да се позволи и на потребителя да въведе координати на клетките, които иска да са живи;

- да се позволи визуализация само на определен брой поколения, въведен от потребителя. Ако все още има живи клетки на дадена итерация, да се позволи да се визуализират и останалия брой поколения;

- да се въведат допълнителни правила за продължителността на живот на клетките: **в началото на играта всяка от клетките** получава определена *устойчивост* на самота и пренаселеност, равна на броя на живите клетки по реда и по колоната, в която се намира. Ако тази клетка би трябвало да умре, но устойчивостта ѝ е по-голяма от нула, то устойчивостта ѝ намалява за следващата итерация и тя остава жива. Ако устойчивостта ѝ е със стойност 0 в тази ситуация, тя би умряла;

- ако дадена клетка е била жива в продължение на шест поколения, тя умира от старост;

- да се позволи преджевременно приключване на играта (след визуализацията на въведения брой поколения от потребителя) и избор за започване на нова игра или цялостно прекъсване на програмата.

## Старайте се кодът ви да е максимално лесно четим и да спазва добрите практики за програмиране.

# Весели празници и успех!